# Premessa

Non è sempre stato chiaro, ma Rust è basato
fondamentalmente sull'*empowerment*: non importa il tipo di codice che scrivi al momento, Rust ti dà il potere di andare oltre e di programmare con fiducia in molti più ambiti di prima.

Prendi ad esempio la programmazione a "livello di sistema" che tratta dettagli a basso livello della gestione della memoria, della rappresentazione dei dati e dell'esecuzione in parallelo. Tradizionalmente, questo ambito della programmazione è considerato arcano e accessibile solo a pochi selezionati che hanno dedicato gli anni necessari per evitare i suoi famigerati ostacoli. E anche coloro che lo praticano lo fanno con cautela, per evitare exploit, crash o corruzioni nel codice.

Rust supera queste barriere eliminando i vecchi ostacoli e fornendo un set di strumenti amichevoli e sofisticati per aiutarti lungo il percorso. I programmatori che hanno bisogno di lavorare a un livello più basso possono farlo con Rust, senza correre il rischio consueto di crash o falle di sicurezza, e senza dover imparare i dettagli di una catena di strumenti complicata. Per di più, il linguaggio è progettato per guidarti autonomamente verso un codice affidabile ed efficiente in termini di velocità e utilizzo della memoria.

I programmatori che già lavorano a basso livello possono utilizzare Rust per ampliare le proprie ambizioni. Ad esempio, introdurre il parallelismo in Rust è un'operazione relativamente a basso rischio: il compilatore rileverà per te gli errori più comuni. Inoltre, puoi ottimizzare più liberamente il tuo codice con la certezza di non introdurre accidentalmente crash o vulnerabilità.

Ma Rust non si limita alla programmazione a basso livello dei sistemi. È espressivo ed ergonomico abbastanza da rendere piacevole scrivere applicazioni CLI, server web e molti altri tipi di codice, come troverai negli esempi all'interno libro. Lavorare con Rust ti permette di sviluppare competenze tornano sempre utili da un ambito all'altro; puoi imparare Rust scrivendo una web app e poi applicare le stesse competenze per il tuo Raspberry Pi.

Questo libro abbraccia appieno il potenziale di Rust per dare potere ai suoi utenti. È un libro amichevole e accessibile, pensato per aiutarti a migliorare non solo la tua conoscenza di Rust, ma anche la tua portata e fiducia come programmatore in generale. Quindi immergiti, preparati a imparare e benvenuto nella community di Rust!

— da Nicholas Matsakis e Aaron Turon
